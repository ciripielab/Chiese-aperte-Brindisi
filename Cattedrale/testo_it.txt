Per la cattedrale di Brindisi o chiesa di San Giovanni Battista o chiesa della Visitazione la prima pietra fu posta da papa Urbano II nel 1089. La tradizione vuole che san Leucio avrebbe appreso in sogno che la sua missione era quella di abbandonare Alessandria d’Egitto per recarsi a Brindisi e liberare la città dagli eretici. In quel punto il santo edificò la cattedrale proprio nel luogo in cui aveva battezzato  27.000 convertiti. Il posto era sede di un antico tempio pagano dedicato al Sole e alla Luna. Le prime testimonianze sulle origini della cattedrale brindisina sono del XII secolo: due epigrafi su lastre marmoree murate nella sagrestia che riportano un chiaro riferimento al normanno Ruggero il Guiscardo, figlio di Tancredi, e all’arcivescovo Bailardo che edificarono il tempio tra il 1139 e il 1143. Ruggiero fu incoronato re di Sicilia nel 1191 qui. Nel novembre 1225 ancora proveniente dall’Oriente, la quattordicenne Isabella di Brienne, regina di Gerusalemme, avrebbe celebrato le proprie nozze in questa chiesa con l’imperatore Federico II, signore dell’Occidente. È nella cattedrale, prossima alle banchine del porto, che si riunivano in preghiera i crociati prima di salpare verso la Terra Santa. Della chiesa romanica è rimasta la planimetria basilicale, comune a quella della coeva basilica di San Nicola in Bari, a tre navate senza transetto. Sulla navata destra si apre il cappellone del Santissimo Sacramento comprendente anche gli altari di Sant'Antonio di Padova e San Teodoro d’Amasea. Del pavimento musivo di Brindisi, voluto dall’arcivescovo francese Guglielmo (1173-81), oggi sono visibili alcuni frammenti nella navata laterale sinistra ed intorno all’altare maggiore come la figura di Ascanio e gli episodi della Chanson de Roland. Nei frammenti che sono verso il fondo della navata sinistra è la rappresentazione di un tronco d’albero e negli altri vicino l’altare maggiore vi sono motivi zoomorfi: cani che mordono cani, uccelli con colli legati, bestie con code trasformate in feroci teste ed uccelli appaiati coi colli intrecciati. L’abside centrale fu demolita sul finire del 1582 per dar luogo al magnifico coro ligneo dei canonici commissionato dall’arcivescovo Andrea de Ajardi. Si segnalano, per capacità creativa e magistrale esecuzione, la formella di San Giorgio e il drago, con uno scorcio della Brindisi cinquecentesca, e quella di San Teodoro che, nelle vesti di cavaliere spagnolo, trafigge il demonio e sullo sfondo ha il mare con nave a vela e le antiche torri poste all’ingresso del porto di Brindisi. A destra la Cappella del SS. Sacramento, costruita fin dal 1500 e restaurata poco dopo il terremoto del 1743 con ai lati due oratori votivi, dedicati il destro a San Teodoro e il sinistro a Sant'Antonio da Padova. Pregevoli le tele custodite all'interno della cattedrale: il Santo a cavallo di Filippo Palizzi, 1840 con sullo sfondo una veduta del  porto di Brindisi, Il martirio di San Teodoro, San Teodoro davanti ai giudici, l’Ultima Cena, Salomone e la Regina di Saba, Sant'Antonio col Bambino, Resurrezione di un morto, Predicazione di San Leucio, Martirio di San Pelino, San Giuseppe col Bambino di Diego Oronzo Bianco (1683-1767). Ancora il Sant' Andrea e SS. Ignazio e Francesco Saverio di Serafino Elmo, il Battesimo di Cristo di ignoto pittore locale (forse di Serafino Elmo), la Pietà di Giovanni Scatigno del 1750, il Transito di San Giuseppe, il Miracolo di Soriano, la Comunione di San Girolamo eremita di ignoto pittore locale del sec. XVIII, la Morte di Sant'Anna di Domenico Viola del 1682, la Visitazione di Niccolò Perillo del 1750 circa. A sinistra c’è il fonte battesimale voluto dall’arcivescovo Bernardino de Figueroa (1571-86) in pietra leccese con la vasca ornata da quattro cherubini, che poggia su un supporto in cui si evidenzia il motivo del delfino, simbolo del Cristo.