La chiesa dedicata a San Sebastiano, presenta una facciata sobria ed elegante incorniciata sui lati da lesene e coronata da un timpano spezzato. Il portale è sormontato da un analogo motivo, al centro del quale è scolpito lo stemma della città di Brindisi. Ai lati dell'ingresso, raggiungibile da una scalinata, si aprono due nicchie destinate ad accogliere delle sculture. Sullo stesso asse del portale si apre una finestra a forma di lira. I lati della chiesa seguono l'andamento irregolare. Voluta e finanziata dalla confraternita delle Anime del Purgatorio, la chiesa è stata ultimata nel 1670 dall'arcivescovo Francesco de Estrada. Negli anni seguenti la chiesa ha subito notevoli modifiche nella pavimentazione, copertura e scalinata d'ingresso. All'interno sono a tutt'oggi conservate la tela di San Gennaro che protegge dal terremoto, di Giovanni Scatigno (1747) e quella raffigurante il Martirio di San Sebastiano di Umberto Colonna (1950).
