Introduzione
La chiesa di Santa Maria degli Angeli, santuario cittadino, fu voluta da Giulio Cesare Russo, cappuccino col nome di fra' Lorenzo da Brindisi, beatificato nel 1783 da Pio VI, canonizzato nel 1881 da Leone XII e proclamato dottore della chiesa universale, con il titolo di doctor apostolicus nel 1959 da Giovanni XXIII. Su quel sito, nel vicinato di San Martino, insisteva la casa in cui egli, il 22 luglio 1559, era nato. Assente da Brindisi dal 1573, Lorenzo vi fece ritorno, per pochi giorni, nel 1604 quando considerò l'opportunità di costruire una chiesa cappuccina. Inizialmente si pensò l’edificio con la facciata rivolta a ponente ossia sull'attuale via San Lorenzo, ma poi in corso d'opera, su progetto proveniente da Monaco di Baviera, si ripensò l'intera fabbrica ora orientata a nord e riutilizzante, nell'area del transetto, la primitiva navata.

Architettura
La facciata della chiesa, articolata su due piani raccordati da volute, è coronata da un timpano con apice  interrotto. Nel piano inferiore, tripartito da lesene, si apre l'ingresso rettangolare scolpito in pietra bianca e chiuso dalla porta lignea del XVII secolo con rappresentazioni in bassorilievo di San Francesco d'Assisi, Santa Chiara, i Santi Evangelisti Giovanni e Matteo. Al di sopra del portale è lo stemma dei duchi di Lorena che sono da annoverarsi fra i principali finanziatori di questa iniziativa laurenziana. La facciata della prima chiesa, su via San Lorenzo, ha frontone triangolare scorniciato, ai cui estremi sono due doccioni zoomorfi, finestrone rettangolare delimitato da cornice scolpita con altorilievi a motivi vegetali e semplice portale rettangolare. Nel transetto sono quattro tele: Adorazione dei pastori, Adorazione dei Magi, Circoncisione, Fuga in Egitto, attribuite a Diego Oronzo Bianco (1683-1767) ed eseguite nel terzo decennio del XVIII secolo. La grande macchina scenografica che definisce l'area della celebrazione liturgica, fiancheggiata dalle due statue in pietra di San Francesco d'Assisi e Santa Chiara, inquadrata dalle quattro colonne tortili e parzialmente occupata dal seriore dell'altare maggiore, in marmo policromo, può ritenersi eseguita nella seconda metà del`Seicento e si chiude con la grande tela rappresentante l'Immacolata tra Angeli. Gli stemmi posti l'uno a sinistra e l'altro a destra dell'altar maggiore si riferiscono, rispettivamente, a Massimiliano di Baviera e ai duchi di Lorena, finanziatori della fabbrica del convento e della chiesa. Da segnalare, ancora, il secentesco pulpito in legno dorato con rappresentazione dei Santi Pietro e Paolo. Le tele riportate sul soffitto ligneo: sulla navata l'Apparizione alla Porziuncola, sul transetto il Martirio di Sant'Orsola e delle sue compagne e il Miracolo di Santa Chiara sono inseribili nel contesto degli interventi settecenteschi, avvertibili pure nella decorazione degli altari. 

Le cappelle
L'interno, a croce latina, è ad unica navata con profonde cappelle laterali; la prima a destra, sotto il titolo di Sant'Anna, conserva un Crocefisso in legno laccato qui traslato da Santa Maria del Casale nel 1886 ed attribuito a fra' Angelo da Pietrafitta (m. circa 1699) che dovrebbe averlo eseguito negli ultimi anni del XVII secolo. Sull'altare è la Sacra Conversazione, olio su tela eseguito post mortem per suor Camilla Serrati (1576-1672), sulla parete sinistra la Madonna coi santi Francesco di Sales e Rosa, dipinto attribuito al pittore locale Barnaba Zizzi (1762-1828) e collocabile nella fase di produzione dell'artista compresa fra 1780 e 1790. Nella successiva cappella di San Francesco è la tela rappresentante San Francesco in estasi consolato da angelo musicante, commissionata ancora da suor Camilla Serrati. La terza cappella, dedicata a Sant'Antonio da Padova, ha una tela d'analogo soggetto eseguita dal pittore ateniese Giovanni Papagiorgio nel 1641. La quarta ed ultima, dedicata all'Immacolata, con tela d'artista locale collocabile cronologicamente a metà del XVII secolo, conserva un dipinto rappresentante la Madonna del Latte, eseguito fra XVI e XVII secolo anch'esso da bottega locale. Sulla sinistra si susseguono le cappelle di San Pasquale Baylon, San Lorenzo da Brindisi, con dipinto attribuito ad Oronzo Tiso (c. 1726-1800) e Santa Maria Margherita Alacoque. In quest'ultima cappella è il Crocefisso d'avorio, inviato da San Lorenzo alla sua chiesa nel 1615 e opera della scuola di tornitura eburnea di Monaco di Baviera.
