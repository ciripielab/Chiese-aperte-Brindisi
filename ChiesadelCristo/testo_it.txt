Nei pressi delle mura di Porta Lecce sorge la Chiesa del Cristo dei Domenicani, costruita nel 1232 per volontà del beato Nicolò Paglia, con annesso un convento dei frati domenicani, edificio utilizzato come istituto scolastico sino al 2011. Si presenta con una suggestiva facciata monocuspidale realizzata con l'alternanza di pietre bianche e rosse in carparo, sul quale si apre lo splendido rosone a sedici colonne. All'interno la chiesa è ad unica navata, con due altari barocchi laterali, dedicati alla Madonna del Rosario e al Sacro Cuore. L'attuale abside è ridotta rispetto all'originale, quando fra il XV e XVI secolo fu demolito il presbiterio, per la ridefinizione del saliente difensivo di Porta Lecce. Di pregevole fattura sono le sculture lignee della Madonna della Luce (Lux Mundi) e sull'altare maggiore il Crocifisso ligneo, entrambi del XIII secolo. Il Crocifisso ha avuto larga venerazione in tutto il Salento e su di esso esiste una leggenda che racconta del suo arrivo a Brindisi su una nave veneta proveniente da Alessandria d'Egitto, che dopo un viaggio travagliato e con il mare ancora in tempesta, si fermò nel porto della città. Si decise di esporlo solo per i primi tempi nella suddetta chiesa per essere venerato, quando si tentò di rimuoverlo dall'altare dove ancor'oggi si trova, fu impossibile poiché la statua parve come inchiodata al suolo. Fu solo asportato l'indice della mano destra, l'unico pezzo ligneo che venne riportato a Venezia. La Madonna della Luce, invece, è conosciuta anche come Madonna della Pisara, dal pesante attrezzo agricolo in pietra che secondo la leggenda, fu utilizzato dalla Vergine per punire l'oltraggio di un soldato francese.
